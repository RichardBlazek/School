# Hordubal
## Karel Čapek
Karel Čapek byl český spisovatel, novinář, dramatik a překladatel žijící v letech 1890--1938. Ve svých dvaceti sedmi letech se stal novinářem Národních listů, od roku 1921 psal do Lidových novin. Dělal režiséra a dramaturga ve Vinohradském divadle v Praze a prvního předsedu mezinárodní organizace spisovatelů PEN klub. Účastnil se pravidelných pátečních setkání prvorepublikových intelektuálů, tzv. pátečníků, mezi než se řadil i Tomáš Garigue Masaryk, Edvard Beneš či Ferdinand Peroutka.

## Charakteristika díla
Hordubal spadá jako literární druh do kategorie prózy, jedná se o novelu. Jejím tématem je Čapkovo pojetí pravdy a omezenosti lidského poznání.

## Vrstva tematická
### Fabule
Slovák Juraj Hordubal pracoval osm let v Americe, aby vydělal peníze pro svou ženu Polanu a dceru Hafii. Domů ale nepsal, protože psát neuměl, takže se domů vrátil nečekán. Manželka se k němu chovala chladně a Juraj zjistil, že na jeho statku přibyl čeledín. Z toho a z chování okolí nabyl podezření, že je mu Polana nevěrná. Pokusil se pomluvy vyvrátit zasnoubením čeledína s Hafií, což se však čeledínovi nelíbilo. Nakonec byl Hordubal ve spánku zabit a porota shledala Polanu s čeledínem vinnými z jeho vraždy.

### Syžet
Děj se vypráví zejména popisem Hordubalových myšlenek, přítomné jsou i dialogy. Čtenář se tak dozvídá děj jen z lidské perspektivy a ne z pohledu nezávislého vypravěče.

### Prostředí
Začátek se odehrává ve vlaku, zbylý děj knihy se odehrává na Slovensku poblíž vesnice Krivá ve meziválečném období.

### Postavy
**Juraj Hordubal:** pracovitý muž, věrný manžel, ale naivní hlupák
**Polana Hordubalová:** Hordubalova manželka a žena lehčích mravů
**Štěpán Manya:** Polanin milenec, čeledín u Hordubalů a Maďar

## Vrstva kompoziční
Dílo užívá kompozici in medias res. Za úvod bych označil část ve vlaku a příchod domů. Expozice začíná, když se na scéně objeví čeledín Štěpán Manya. Krizí bych nazval část nastupující poté, co se Hordubal popere v hospodě a uvažuje o pomluvách. Konečnou katastrofu představuje Hordubalova smrt a následný soud.

## Vrstva jazyková
Dílo bylo napsáno ve spisovné češtině s anglicismy (formen, džob), které ilustrují vliv Ameriky na Hordubala a slovakismy (gazda), jež dotvářejí prostředí slovenské vesnice. Užívá také metafor (zaprášené nebe).

## Můj názor
Velmi se mně v knize líbilo používání anglických a slovenských slov, neboť to bylo docela humorné a činilo to vyprávění autentickým. Americký způsob Hordubalova myšlení, jeho plány začít doma podnikat, mi přišly zajímavé, ale Hordubal bohužel pouze přemýšlel a téměř nic nedělal, čímž mne zklamal. Ač to bylo patrně nutné pro dosažení tragického konce, je frustrující pozorovat pošetilé jednání "v přímém přenosu." Na konci u soudu padne patrně spravedlivý rozsudek, ale na základě rozdílných pohledů na věc, jež jsou často dost odlišné od skutečného děje.

## Použitá literatura
Kniha: Hordubal
Autor: Karel Čapek
Nakladatelství: Československý spisovatel
Rok sepsání: 1933
Vydání z roku: 1985