# Obyčejný život
## Karel Čapek
Karel Čapek byl český spisovatel, novinář, dramatik a překladatel žijící v letech 1890--1938. Ve svých dvaceti sedmi letech se stal novinářem Národních listů, od roku 1921 psal do Lidových novin. Dělal režiséra a dramaturga ve Vinohradském divadle v Praze a prvního předsedu mezinárodní organizace spisovatelů PEN klub. Účastnil se pravidelných pátečních setkání prvorepublikových intelektuálů, tzv. pátečníků, mezi než se řadil i Tomáš Garigue Masaryk, Edvard Beneš či Ferdinand Peroutka.

## Charakteristika díla
Obyčejný život spadá jako literární druh do kategorie prózy, jedná se o novelu. Jejím tématem je lidský charakter a upřímnost k sobě samému.

## Vrstva tematická
### Fabule
Protagonistou je obyčejný železniční úředník, narozený na venkově. Vystuduje gymnázium a odejde na univerzitu, ale čas tráví hýřením, což mu zatrhne jeho otec. Poté si najde práci u železnice a ožení se s dcerou přednosty malého nádraží. Sám je povýšen na přednostu železniční stanice a udržuje ji v perfektním stavu. Během první světové války se účastní odboje, jako přednosta poskytuje informace a provádí sabotáže na železnici. Za to je po válce povýšen na ministerského úředníka, odejde do důchodu a před smrtí sepíše svoje paměti.

### Syžet
Děj vypráví sám protagonista jako svůj vlastní životopis. Poté je vyprávěn tentýž děj z různých perspektiv.

### Prostředí
Celý děj knihy se odehrává na území dnešního Česka na konci 19. století a ve 20. století.

### Postavy
**Obyčejný člověk:** hlavní hrdina neznámého jména a nevýrazného charakteru, poměrně obyčejný člověk, železničář
**Manželka:** starostlivá, vyrovnaná a věrná žena, dcera přednosty stanice, Němka
**Otec:** pracovitý a šetrný člověk, truhář
**Matka:** psychicky labilní a hysterická žena

## Vrstva kompoziční
Kompozice užitá v díle je chronologická, stejný děj se ale vypráví vícekrát.

## Vrstva jazyková
Dílo bylo napsáno ve spisovné češtině. Využívá profesní mluvu (fermež), metafory (pije víno samoty, práh smrti), anglicismy (groom), přirovnání (jsem jako hrom, jako se školákem) a řečnické otázky (Kde jsem to už zažil?).

## Můj názor
Dívat se na jeden život z mnoha perspektiv je zajímavé a velmi poučné. Naštěstí to však nedokazuje, že by existovaly různé pravdy v závislosti na úhlu pohledu, neboť bezejmenný byrokrat je postavou nejednoznačného charakteru a každý pokus jej stylizovat do určité role (obyčejný člověk, ten s lokty, hypochondr) ignoruje fakta, která svědčí o opaku. Nejedná se tedy o různé pravdy o stejném člověku, ale o nepravdy či polopravdy, a ty si na rozdíl od pravdy můžou vzajemně odporovat.

"Život nepodrobený zkoumání nemá cenu žít," pronesl údajně Sókratés před soudem a Obyčejný život to svým způsobem ilustruje. Hlavní hrdina na prahu smrti zjistí, že celému jeho životu dominovala absence ambicí (obyčejný člověk), snaha zalíbit se ostatním, strach, potlačené touhy a snění. Málokdo by chtěl být řízen takovými vlivy, ale pokud člověk nezpytuje vlastní život dříve, snadno skončí pod jejich nadvládou. Tato kniha na mne působila především jako odstrašující případ nepříliš úspěšného života.

## Použitá literatura
Kniha: Obyčejný život
Autor: Karel Čapek
Nakladatelství: Československý spisovatel
Rok sepsání: 1937
Vydání z roku: 1985